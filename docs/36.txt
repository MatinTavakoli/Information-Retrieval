مهمترین مشکلاتی که اقتصاد ایران با آن روبه‌رو بود، کدامند؟
در سال‌جاری یکی از مسائل مهمی که با آن مواجه هستیم، عدم تحقق درآمدهای بودجه است که به دلیل اعمال تحریم‌ها و کاهش شدید درآمدهای حاصل از فروش نفت به وجود آمده است.

در این زمینه سه راهکار برای حل این مشکل و تأمین کسری بودجه در دستور کار قرار گرفت که خوشبختانه توانست مشکل را حل کند. یکی از راهکارها صرفه‌جویی در هزینه‌ها بود. علاوه بر این، افزایش درآمدهای مالیاتی و تحقق درآمدهای پیش‌بینی شده در بودجه بدون اینکه به بخش تولید فشار وارد شود، انجام شد.

سومین راهکاری که تأثیر بسزایی در تأمین کسری بودجه داشت، توسعه بازار بدهی و انتشار اوراق بود که تجربه گرانبهایی برای کشور رقم زد و منجر به ایجاد سازوکارهای اساسی شد. در این راستا در کنار تعمیق بازار بدهی و سرمایه، بانک مرکزی توانست سیاست عملیات بازار باز را اجرایی کند. در مجموع با تکیه بر این راهکارها موفق شدیم بدون پولی شدن کسری بودجه ، منابع و مصارف بودجه را متعادل کنیم.

تأمین کسری بودجه به روش‌هایی که اشاره کردید، تأثیر منفی به همراه ندارد؟
در ابتدای سال‌جاری هجمه وسیعی علیه دولت در این خصوص وجود داشت. منتقدان اعلام می‌کردند که دولت با پولی کردن کسری بودجه باعث رشد شدید نرخ تورم خواهد شد. اما براساس گزارش رسمی خزانه‌داری کل کشور دولت حتی کمتر از تنخواهی که قانون اجازه استفاده از آن را داده، برداشت کرده است و تاکنون در حدود 12 هزار میلیارد تومان از این تنخواه هزینه شده است. این موضوع بخوبی نشان می‌دهد که دولت بدون پولی کردن کسری بودجه موفق به تأمین آن شده است.