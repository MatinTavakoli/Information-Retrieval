بازدید از روند ساخت اولین نمونه یک به یک خودرو پلتفرم ملی تعاونمعاون امور تعاون وزارت تعاون کار و رفاه اجتماعی در خصوص کنسرسیوم شرکت‌های صنعت قطعه‌سازی خودرو گفت: خوشبختانه هم در دولت و هم در مجلس این روحیه وجود دارد که از این طرح حمایت شود و ما می‌توانیم امیدوارم باشیم به‌زودی خبرهای خوبی را در زمینه افزایش فعالیت تولید خودرو می‌شنویم.

به منظور پیگیری و بررسی عملکرد «پلتفرم ملی تعاون» نشستی با حضور دکتر محمدجعفر کبیری معاون امور تعاون وزارت تعاون، کار و رفاه اجتماعی، حجت‌الاسلام حسن شجاعی نماینده مردم ابهر،‌ خرمدره و سلطانیه و مدیران گروه تعاونی چکاد صنعت فلاح برگزار شد.

علی یکه فلاح رئیس هیئت مدیره شرکت «چکاد» با اعلام خبر تولید اولین نمونه از این خودرو جدید گفت: این محصول مشترک صنعت و دانشگاه است. ما با به‌کارگیری نیروهای انسانی جوان و دانشگاهی در بخش‌های مختلف، توانستیم علم و تجربه را پیوند دهیم.

وی افزود: همکاران دانشگاهی ما در هیئت مدیره و بخش‌های اجرایی حضور دارند. این بخش‌ها به دانش و تجربه بسیاری نیاز دارد و این نشانگر همکاری بالای دو نهاد دانشگاه و صنعت است. همچنین دانشجویان مقاطع کارشناسی ارشد و دکتری در رشته‌های مختلف فنی-مهندسی حوزه‌‌های قطعه، خودرو، برق و نرم‌افزار در تیم ما حضور دارند.