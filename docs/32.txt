خاوازی افزود: ما در خردادماه طرحی را به رئیس‌جمهور ارائه کردیم که ایشان به سازمان برنامه و بودجه ارجاع دادند و این طرح توسط کارشناسان بسیاری دیده شد، همچنین مقام معظم رهبری هم در نشست اخیر شورای عالی هماهنگی اقتصادی به تامین خوراک دام و دانه‌های روغنی تاکید کردند و در این طرح با چند سناریو ورود کردیم تا در صورت تامین الزامات اجرای طرح برای سال زراعی آینده، با تولید ارقام جدید ذرت و گیاهان کم آب‌بر مانند ارزن، سورگوم و ترتیکاله که می‌توانند در خوراک دام جایگزین ذرت شوند، میزان واردات ذرت را حداقل ۳.۵ میلیون تن کاهش می‌دهد.

وزیر جهاد کشاورزی در رابطه با کاشت دانه‌های روغنی اذعان کرد: در دانه‌های روغنی هم گیاهان جدید مانند کنجد، کاملینا و آفتابگردان و شناسایی مناطقی برای کشت سویا مثل خوزستان را در دستور کار قرار داریم که در راستای تاکیدات مقام معظم رهبری و رئیس جمهوری، طرح آن را برای تامین الزامات، تقدیم دولت خواهیم کرد که نقطه آغازی برای خودکفایی در نهاده‌های صنعت دام و طیور خواهد بود.

به هر صورت آنچه مسلم است این که ذرت و کنجاله سویا دو نهاده مهم برای پرورش مرغ هستند و ایران در هر دو این نهاده‌ها وابسته واردات است؛ هر چند جهاد کشاورزی قدمی را در این زمینه برداشته است، پرسش این است که چرا تاکنون این اقدامات صورت نگرفته بود؟ مگر مسئولین از جنگ اقتصادی و فشار تحریم‌ها بر کشور آگاهی نداشتند؟ چرا باید برای تامین این دو نهاده مهم در این جنگ اقتصادی به واردات آن‌ها متکی باشیم که فشار آن به سفره‌های مردم بیاید؟