حجت الاسلام حسن درویشیان روز چهارشنبه در نشست مشترک مجمع نمایندگان استان خوزستان در مجلس شورای اسلامی با اشاره به دغدغه‌ها و نگرانی‌های نمایندگان مردم و طرح موضوع‌های مرتبط با معضل آبگرفتگی اخیر که دامن مردم برخی مناطق استان را گرفت اظهارداشت: همه مشکلات استان پس از دسته بندی و تعیین اولویت‌ها پیگیری می شود و امیدواریم به نتیجه مطلوب برسد.
وی گفت: بخشی از این مشکلات در استان و بخشی نیز که ملی هستند باید در تهران و مراجع تصمیم گیری و سطح وزارت خانه‌ها پیگیری شود.
رییس سازمان بازرسی کل کشور در ادامه افزود:با توجه به ظرفیت هایی که در استان وجود دارد بخش مهمی از مشکلات قابل حل است که البته با تخصیص اعتبارات مورد نیاز می توان مشکلات را پیش پای مردم برداشت.

۲۳۰هزار میلیارد ریال ردیف حق آلایندگی خوزستان       
حجت الاسلام درویشیان با اشاره به تخصیص نیافتن اعتبارات مورد نیاز که در قانون برنامه بودجه در سنوات گذشته و در برنامه ششم توسعه مطرح شده و به خوزستان داده نشده است افزود: تنها در بخش حق آلایندگی و دیرکرد آن رقمی بالغ بر ۲۳۰هزار میلیارد ریال می‌شود که حتی یک ریال آن به استان داده نشده است.
رییس سازمان بازرسی کل کشور در ادامه گفت:در بخش اعتبار۲ درصد درآمد نفت برای مناطق نفتخیز و محروم نیزاعتباری قابل توجهی به استان تخصیص نیافته است که این هم قابل پیگیری است.

وی مشکلات خوزستان را در سه بخش آب و فاضلاب ، بیکاری و فقر خلاصه کرد و افزود:مردم خوزستان شایسته خدمت بی‌منت هستند و  دستگاه قضایی نیز حسب وظیفه ذاتی خود با متخلفان برخورد قانونی و متناسب خواهد کرد.

مشکلات استان انباشته شده است
در این نشست سیدکریم حسینی رییس مجمع نمایندگان استان خوزستان نیز گفت: مشکلات استان از سال‌های گذشته تلنبار و انباشته شده است و گمان نمی‌رود بتوان در کوتاه مدت بر مشکلات غلبه کرد.