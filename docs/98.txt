بر اساس گزارش رسانه‌ها، پیش از این پرورش ماهی در قفس در سد کارون ۴ در بالادست خوزستان اجرا شده است.عبادی مدیرکل دفتر استانداردها و طرح‌های آب و آبفای وزارت نیرو در سال ۹۷ گفته بود: اجرای طرح پرورش‌ ماهی در مخازن سدها به ویژه سدهای با هدف تامین شرب به‌ لحاظ تاثیر منفی بر شرایط کیفی ممنوع است و تاکنون هیچ مجوزی به هیچکدام از سدهای تامین کننده آب شرب در سطح کشور داده نشده است.

وی ایجاد آلودگی توسط ماهی‌ها و مغذی شدن مخزن سد بر اثر مواد خوراکی و در نتیجه افت کیفیت آب را عمده‌ دلایل ندادن مجوز وزارت نیرو به این طرح‌ها بیان کرده است.

طرح آبزی پروری در مخازن سدها به ویژه طرح پرورش ماهی در قفس در سال‌های اخیر از سوی سازمان شیلات مطرح شده اما به دلیل اثرات زیست محیطی آن بر منابع آبی به ویژه در سدهایی که منبع آب شرب هستند، سازمان آب و برق خوزستان به هیچکدام از طرح ها مجوز نداده بود. این طرح به ویژه در سد مارون در بهبهان، پیشنهاد شده است.

سد مارون بر روی رود مارون در ۱۵ کیلومتری شمال بهبهان و سد جره در ۳۵ کیلومتری شمال شرقی رامهرمز در خوزستان قرار دارند.