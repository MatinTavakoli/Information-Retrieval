معاون وزیر از شکسته شدن قیمت مسکن خبر داد
محمودزاده معاون مسکن و ساختمان وزارت راه و شهرسازی گفت: «سرعت کاهش قیمت خانه در مناطق ١، ٢، ٣ و ٦ بیش از سایر مناطق پایتخت بوده، به طوری که تا ٢٠ درصد کاهش قیمت مسکن در این چهار منطقه ثبت شده است. از آنجایی که قیمت خانه در این چهار منطقه پایتخت غیر واقعی است، تاثیر بیشتری از افت قیمت ارز داشته و تا ٢٠ درصد تخلیه حباب قیمت ها در این مناطق اتفاق افتاده است. اوج سفته بازی در مناطق یک و سه پایتخت و بعد ٢ و ٦ رخ می دهد و معمولا این مناطق پایتخت تحت تاثیر تلاطم و یا آرامش در بازارهای دیگر قرار دارند. در یک ماه اخیر که شاهد کاهش نرخ ارز هستیم، قیمت ها در منطقه یک و ٣ شکسته و بازار سفته بازی در این منطقه را نیمه تعطیل کرده است.

محمودزاده درباره اینکه قیمت مسکن تحت تاثیر چه شاخص های تاثیرگذاری است، توضیح داد: قیمت مسکن از قیمت زمین، مصالح و خدمات تشکیل می شود. با توجه به اینکه سه مورد اعلام شده در یک ماه گذشته کاهش نداشته اند که قیمت مسکن پایین بیاید، این وضعیت نشان می دهد که ارتباط مسکن با خود بخش نیست، بلکه به خارج از بخش مسکن گره خورده است. بدین صورت که در مناطقی که خرید ملک جنبه سرمایه گذاری دارد و بازار سفته بازی داغ است کاهش چشمگیر قیمت داشتیم، اما در سایر مناطق پایتخت، کاهش قیمت ها شتاب کمتری داشته و در برخی مناطق نیز حدود ٣ تا ١٠ درصد قیمت ها کاسته شده است. مشکل اصلی این است، مناطقی که اکنون در حال تخلیه حباب قیمت خود هستند، مناطق پیشران معرفی می شوند و افزایش قیمت در این مناطق روی سایر مناطق پایتخت تاثیر دارد، به همین دلیل وزارت راه و شهرسازی در پی تصمیم گیری جدید برای اعلام معدل قیمت مسکن است.»