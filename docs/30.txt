چرا تورم تابستان افزایش یافت؟

مرکز پژوهش‌های مجلس شورای اسلامی در گزارشی به تحلیل تورم در تابستان ۹۹ پرداخته و اعلام کرد:نرخ تورم و نوسانات آن، یکی از مهم‌ترین متغیر‌های اقتصادی علامت دهنده به فعالان اقتصادی است.
از مهمترین علل افزایش نرخ رشد شاخص قیمت مصرف کننده در فصل تابستان را می‌توان افزایش انتظارات تورمی دانست که خود را در رشد سهم پول (به عنوان جزء سیال و تورم زای نقدینگی) از نقدینگی نشان می‌دهد و از ابتدای سال ۱۳۹۹ شدت گرفته است. افزایش انتظارات تورمی به علت رشد پایه پولی و نقدینگی و...، باعث شده تا تمایل به نگهداری پول (به عنوان جزء سیال و تورمزای نقدینگی) به جای شبه پول در تابستان به شدت افزایش یافته و رشد پول نسبت به شبه پول فاصله زیادی بگیرد. اتفاقی که در شهریورماه ۱۳۹۷ نیز رخ داده بود. به طور کلی نمودار ۵ نشان می دهد، روند فزاینده رشد پول از پاییز ۱۳۹۸ آغاز شده و در سال ۱۳۹۹ شدت گرفته است. در بازه یک ساله (شهریورماه ۱۳۹۹ نسبت به شهریورماه ۱۳۹۸) در حالی که نقدینگی ۳۶ درصد رشد داشته، پول ۸۰ درصد و شبه پول ۲۸ درصد رشد داشته است. این موضوع نشان از افزایش قابل توجه انتظارات تورمی و کاهش نرخ سود حقیقی متناسب با آن را دارد.