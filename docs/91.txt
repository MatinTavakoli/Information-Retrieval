فرمانده انتظامی خوزستان از پلمب ۴ هزار و ۵۳۸ واحد صنفی در راستای کنترل واحدهای صنفی پرخطر در استان خوزستان با شیوع کروناویروس خبر داد.

سردار سیدمحمد صالحی با اشاره به آغاز هفته نیروی انتظامی، اظهار کرد: نام‌گذاری هفته ناجا با شعار امنیت و سلامت، بر دو کلمه امنیت و سلامت متمرکز شده است. این دو موضوع هر دو ملزوم و لازم یکدیگر هستند و پلیس با درک این مهم، از زمان آغاز شیوع کرونا با تمام تجهیزات وارد کار شد.

به گزارش ایسنا، وی افزود: اقدام نخست پلیس، تمرکز بر شرایط درون‌سازمانی بود و سعی کردیم با تهیه حداکثری ماسک و مواد ضدعفونی ‌کننده و الزام به رعایت دستورالعمل‌های بهداشتی در مقرهای انتظامی، تمام تلاش را برای حفظ و صیانت از سلامت کارکنان به کار بگیریم.

فرمانده انتظامی خوزستان گفت: همچنین حضور مستمر و فعالی در جلسات ستاد استانی مقابله با کرونا و پیگیری مصوبات این ستاد در حوزه سلبی و ایجابی داشته‌ایم.

صالحی ادامه داد: در این راستا در زمینه اعمال محدودیت‌های تردد به منظور کاهش زنجیره انتقال ویروس در مبادی ورودی و خروجی شهرها اقدام کردیم و در حدود ۱۰۶ نقطه، پست‌های کنترلی و ایستگاه‌های بازرسی داشتیم که روزانه به طور میانگین حدود یک هزار و ۲۰۰ نفر از کارکنان نیروی انتظامی درگیر این موضوع بودند.