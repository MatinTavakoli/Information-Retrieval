چیپ ۲۸ نانومتری هوآوی برای درایور نمایشگرهای اولد به تولید انبوه می‌رسد
هوآوی تصمیم گرفته تولید چیپ درایور اختصاصی برای پنل‌های نمایشگر اولد را آغاز کند تا بیش از قبل در تامین قطعات مورد نیازش استقلال داشته باشد. لازم به ذکر است که چیپ‌هایی که توسط شرکت‌های چینی به عنوان درایور نمایشگرها ساخته می‌شوند، در مجموع کمتر از یک درصد بازار را در اختیار دارند. بنابراین اگر هوآوی وارد این بازار شود، می‌تواند سهم شرکت‌های چینی از این بازار را به مقدار چشمگیری افزایش دهد.

چیپ‌های درایور یا همان راه‌انداز، چند وظیفه را در پنل‌های اولد بر عهده دارند و می‌توان گفت مثل پنل کنترلی در یک سیستم عمل می‌کنند. مهم‌ترین وظیفه‌ی چیپ‌های درایور این است که کیفیت تصویر در حال نمایش توسط نمایشگر را مدیریت کنند و مدیریت مصرف بهینه‌ی انرژی در پنل نمایشگر را هم بر عهده بگیرند. به عبارت دیگر، شاید بتوان چیپ‌های درایور را فناوری مرکزی استفاده شده در گجت‌های الکترونیکی مثل گوشی‌های هوشمند و تلویزیون‌هایی با نمایشگر بزرگ دانست.