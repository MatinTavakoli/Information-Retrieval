استاندار خوزستان از افزایش میزان بزرگراه‌های استان خوزستان تا سال آینده با چهارخطه شدن دو محور استان خبر داد.

غلامرضا شریعتی در نشست کمیسیون ایمنی راه‌های خوزستان که امروز (۲۷ مهرماه) برگزار شد، اظهار کرد: خوشبختانه در ۶ ماهه سال جاری نسبت به مدت مشابه سال قبل شرایط بهتری از نظر تعداد تصادفات و موارد جرحی و فوتی داشته‌ایم.

به گزارش ایسنا، به نقل از استانداری خوزستان، وی افزود: این کاهش‌ها در تلفات و موارد جرحی نشان‌دهنده توجه بیشتر مردم در رعایت مقررات و همچنین کار شبانه‌روزی و حضور پیشگیرانه پلیس راه و اهتمام اورژانس برای کاهش آمار فوتی‌ها است.

شریعتی گفت: همچنین تلاش اداره‌کل راهداری در زمینه نصب علائم پیشگیرانه و ایمنی در جاده‌ها و کار بی وقفه‌ای که در این زمینه انجام شده و نیز کارهایی که در بخش بهسازی و ترمیم جاده‌ها و استفاده از وسایل ایمنی همچون گاردریل‌ها و نیوجرسی صورت گرفته است، در این موفقیت تاثیرگذار بوده است.

استاندار خوزستان افزود: همچنین اداره‌کل راه و شهرسازی و شرکت زیرساخت در توسعه راه‌های استان خوزستان نقش ویژه‌ای ایفا کردند و تا سال آینده با چهار خطه شدن محور رامهرمز تا خیرآباد و همچنین مسیر غیزانه تا ایذه میزان بزرگراه‌های استان افزایش چشمگیر پیدا می‌کند.