جزئیات تسهیلات تا سقف 5 میلیارد ریال اعلام شد
موسسه اعتباری ملل برای متقاضیان درخواست سرمایه‌گذاری، تا سقف ۵ میلیارد ریال تسهیلات با نرخ سود ۴ تا ۱۸ درصد پرداخت می‌کند. به گزارش موسسه اعتباری ملل، این تسهیلات را در قالب طرح از ایده تا عمل پرداخت خواهد نمود. بر اساس این طرح، کلیه جوانان، دانشجویان، فارغ التحصیلان، نخبگان و تمامی کسانی که دغدغه‌ی کارآفرینی دارند می‌توانند به این پویش بپیوندند. شرکت‌کنندگان در این کمپین با تکمیل نمودن فرم درخواست سرمایه‌گذاری، ایده و یا مدل کسب‌وکار خود را تشریح می‌کنند. شتابدهنده کسب و کار فردوسی به عنوان حامی علمی این کمپین در کنار تیم کارشناسی ارزیابی، تمامی موارد دریافتی را بررسی نموده و در پایان هر مرحله از کمپین به ۲ نفر از صاحبان ایده و کسب‌وکار، وام حداکثر ۵۰۰ میلیون تومانی و همراهی منتور تخصصی در حوزه راه‌اندازی استارتاپ هدیه می‌دهد.

دریافت کنندگان وام پس از گذراندن یک دوره تنفس ۱ الی ۲ ساله، وام دریافتی را طی ۱۲ الی ۶۰ ماه با نرخ بهره تسهیلات بین ۴ تا ۱۸ درصد باز خواهند گرداند. جزییات ضمانت نامه بانکی بعد از ارزیابی طرح توسط کارشناسان موسسه اعتباری ملل مشخص خواهد شد.