سرپرست اداره‌کل امور بانوان و خانواده استانداری خوزستان با اشاره به افزایش پوشش بیمه اجتماعی روستاییان و عشایر با اولویت زنان سرپرست خانوار، گفت: در این طرح جدید، زنان و دختران مجرد می‌توانند تحت پوشش بیمه اجتماعی عشایر (بازنشستگی) قرار بگیرند.

زینب پارسافخر به مناسبت روز جهانی زنان روستایی اظهار کرد: معاونت توسعه روستایی و مناطق محروم ریاست جمهوری با همکاری صندوق بیمه اجتماعی روستاییان و عشایر، طرح "افزایش بسترسازی مناسب برای گسترش پوشش بیمه اجتماعی روستاییان و عشایر" را با اولویت زنان سرپرست خانوار در دست اجرا دارد.

به گزارش ایسنا به نقل از استانداری خوزستان، وی با تقدیر از اقدامات اداره‌کل امور عشایر در خوزستان گفت: از این اداره به عنوان مجری این طرح انتظار می‌رود که در راستای شناسایی و معرفی افراد مشمول با استفاده از تمامی ظرفیت‌ها به ویژه تسهیل‌گران و مدیران عامل صندوق‌های اعتبارات خرد و زنان سرپرست خانوار عشایری، اقدام شایسته‌ای به عمل آورند.

پارسافخر افزود: در این طرح جدید، زنان و دختران مجرد می‌توانند تحت پوشش بیمه اجتماعی عشایر (بازنشستگی) قرار بگیرند.

وی بیان کرد: یک سال و نیم بخشودگی حق بیمه برای زنان عشایری و افرادی که دارای ۱۸ تا ۵۰ سال هستند، از مزایای این طرح است و این افراد می‌توانند خود را بیمه کنند و با پرداخت ۱۵ سال حق بیمه، از مزایای بیمه بازنشستگی به شرط ۶۵ سالگی بهره‌مند شوند.

سرپرست اداره‌کل امور بانوان و خانواده استانداری خوزستان گفت: به کلیه مناطق عشایری استان خوزستان اطلاع‌رسانی شده است و زنان عشایری با مراجعه به کارگزاری‌های بیمه در شهرستان‌ها می‌توانند خود را بیمه کنند.