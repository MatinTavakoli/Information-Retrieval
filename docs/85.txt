بر اساس این گزارش رسمی، استانداری خوزستان با کسب ۱۵۳۷ امتیاز در سال ۹۸ در بین استان های کشور، "رتبه آخر" را کسب کرد؛ این رتبه درحالی است که استان خوزستان همواره در سال های گذشته بیش ترین اعتبارات را در بودجه سالانه به خود اختصاص داده است.
غلامرضا شریعتی از خرداد سال ۹۵ سُکانداری استانداری را بر عهده گرفته و در این مدت به دلیل عدم شایسته‌سالاری در انتصابات، وضعیت مُبهم اعتبارات پروژه‌ها، آشفتگی مدیریتی، اظهارات جنجال برانگیز و حواشی مختلف مورد نقد شخصیت‌ها و جریان‌های مختلف کشور به ویژه استان خوزستان قرار داشته است.
پاشنه آشیل استانداری را باید در عدم ارتباط سازنده و تعامل مثبت دستگاه استانداری با اهالی رسانه و خبرگزاری ها جست و جو کرد. علت ضعف مُفرط استانداری نه در معاونت ها و نه در دستگاه ها بلکه باید در زیر گوش استانداری جُست!
بی شک بخشی از این ارزش یابی ماحصل مستندسازی تیم حوزه مدیریت و روابط عمومی استانداری خوزستان است.
روابط عمومی به جای ارتباط سازنده برای انعکاس بهتر و شفاف وضعیت خوزستان و تلاش های صورت گرفته با ایجاد تقابل با رسانه ها به ویژه رسانه های انقلابی فرصت بازنمایی تلاش های صورت گرفته را از استانداری سلب کرده است.
بسیاری از خبرگزاری های رسمی کشور در استان هیچ ارتباط سازنده و موثری با استانداری ندارند و این ضعف بزرگی برای استانداری است که اثرات این خطای استراتژیک روابط عمومی در این گونه گزارش ها مشهود و مُبرهن است.