در هجدهم فروردین ماه سال جاری بود که رئیس جمهور روحانی گفت: تسهیلات یک میلیون تومانی با نرخ سود ۱۲ درصد در نظر گرفته شده است که مدت زمان بازپرداخت آن ۲۴ ماهه (دو ساله) خواهد بود و چند ماه هم تنفس داده می‌شود و بازپرداخت از مهر ماه سال ۱۳۹۹ آغاز خواهد شد.

به گزارش تابناک اقتصادی، در ۲۶ فروردین ماه ۱۳۹۹ که جلسه ستاد اقتصادی دولت برگزار شد، جزئیات پرداخت و نحوه بازپرداخت وام یک میلیون تومانی تغییر و وزرات تعاون، کار و رفاه اجتماعی در اطلاعیه ای اعلام کرد؛

مبلغ تسهیلات برای هر خانوار، یک میلیون تومان به صورت قرض‌الحسنه و تعداد اقساط ۳۰ ماه متوالی خواهد بود.
اقساط ماهانه برای هر خانوار مبلغ  ۳۵ هزار تومان است که از یارانه تیرماه سال جاری به بعد کسر خواهد شد.
گیرندگان تسهیلات، نباید حساب بانکی یارانه خود را تا پایان بازپرداخت اقساط، تغییر دهند.
درخواست کننده تسهیلات با ارسال پیامک به سازمان هدفمندسازی یارانه ها، وکالت بلاعزل می دهد که بازپرداخت تسهیلات  فوق را  ماهانه از محل یارانه نقدی خود به نظام بانکی پرداخت نماید. این وکالت در حکم سند رسمی است و قابل اعتراض و ابطال در محاکم قضایی نیست.
در ۲۳ خرداد ماه سال جاری بود که حسین میرزایی، سخنگوی ستاد تسهیلات کرونایی با اعلام پایان واریز وام یک میلیون تومانی به حساب سرپرستان خانوار در تاریخ بیست و دوم خردادماه ۹۹ افزود: در روز ۲۲ خرداد، ۸۶۷ هزار و ۲۵ خانوار، تسهیلات یک میلیون تومانی حمایتی کرونا را و در مجموع ۲۱ میلیون و ۵۱ هزار و ۳۹۳ سرپرست خانوار یارانه بگیر، معادل ۸۷ درصد از خانوار‌های یارانه بگیر، تسهیلات مذکور را دریافت کردند. پرونده این تسهیلات رسما بسته شد.