صدور نسخه آنلاین در اپلیکیشن اسنپ فعال شد
در طول تاریخ همواره پس از رواج یک همه‌گیری جهانی، تحولات عظیمی در زندگی بشر رخ داده است؛ طاعون، وبا، سارس، ایدز و انواع آنفولانزاها هر کدام شواهدی بر این ادعا هستند. در حقیقت همه‌گیری‌های جهانی (پاندمی‌ها) روند عادی معادلات جهان را به هم می‌ریزند و انسان را وادار به تغییر می‌کنند. کرونا هم از این قاعده مستثنی نیست؛ بیماری‌ای که در مدتی کوتاه تمام دنیا را دربرگرفت و شکل زندگی میلیون‌ها نفر را در سراسر کره زمین تغییر داد. برای مقابله با شیوع این بیماری در جامعه هیچ راهی بهتر از در خانه ماندن افراد بیمار یا افرادی که مشکوک به ابتلا هستند نیست. از طرف دیگر افرادی که بیماری زمینه‌ای دارند هم بهتر است در منزل بمانند تا احتمال بیماری و عوارضش را به حداقل برسانند.

در شرایط حاضر، مهم‌ترین اولویت سلامت افراد است و باید به دنبال راهکارهای موثر در این زمینه باشیم. استفاده از تکنولوژی برای کمک به درمان از راه دور یکی از این راهکارهاست و اسنپ همزمان با شیوع کرونا در این مسیر قدم برداشته است. اضافه کردن سرویس «پزشک و مشاور» در جهت افزایش دسترسی کاربران به پزشکان متخصص در دوران کرونا اولین گام بود. سپس خدمات پزشکی و آزمایشگاهی به اپلیکیشن اضافه شد تا از مراجعات حضوری به مراکز درمانی کاسته شود و کاربران بتوانند با اطمینان خاطر بیشتری روند درمانی خود را طی کنند. حالا اسنپ در یک گام جدید امکان دریافت نسخه پزشکی را هم به اپلیکیشن خود اضافه کرده است تا کاربران بتوانند پس از مشاوره با پزشک خود در صورت نیاز روند دریافت دارو و یا آزمایش را هم به راحتی تکمیل کنند.