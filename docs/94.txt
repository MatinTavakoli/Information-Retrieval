علیرضا قریشی روز یکشنبه در گفت و گو با خبرنگار ایرنا اظهار داشت: اردوی آماده سازی تیم ملی وزنه برداری جوانان کشورمان جهت شرکت در مسابقات قهرمانی جوانان جهان در عربستان از ابتدای دی ماه سال جاری در محل کمپ تیم های ملی وزنه برداری برگزار خواهد شد.

وی افزود: با تصمیم کادر فنی تیم ملی، ابوالفضل جمعه پور و علیرضا منصوری ۲ وزنه بردار جوان خوزستانی هستند که به این دوره از اردوهای تیم ملی جوانان دعوت شده اند و باید در تاریخ تعیین شده خود را به کادر فنی تیم ملی معرفی کنند.

دیدار نمایندگان خوزستان در مرحله نهایی لیگ برتر کشتی فرنگی

مرحله نهایی مسابقات لیگ برتر کشتی فرنگی کشور با برگزاری ۲ دیدار از روز ۲۵ آذرماه آغاز می شود که تیم های سینا صنعت ایذه و فولاد اکسین خوزستان ۲ نماینده شایسته استان باید به مصاف حریفان سرسخت خود بروند.

در دیدار نخست تیم فولاد اکسین در یک جدال حساس و نفسگیر مقابل بازار بزرگ ایران که بسیاری از کشتی گیران مطرح خوزستانی را در اختیار دارد، قرار می گیرد و در صورت پیروزی، به دیدار نهایی صعود می کند.

اما دیدار دیگر این مرحله بین تیم های سینا صنعت ایذه و دانشگاه آزاد برگزار خواهد شد که شانس پیروزی نماینده خوزستان بیش از تیم مقابل است.

در صورت پیروزی تیم های بازار بزرگ و سینا صنعت در این مرحله، فینال دوره قبل مسابقات تکرار خواهد شد و نماینده خوزستان به دنبال انتقام شکست فصل گذشته است.