رحیم الوندی چهارشنبه در گفت وگو با ایرنا اظهار داشت: سرشماری پاییزه حیات وحش در استان معمولا از اول آذر ماه آغاز می‌شود اما امسال به دلیل بارندگی و وضعیت جوی با اندکی تاخیر از دیروز شروع شده است.

به گفته وی این سرشماری به مدت ۱۵ روز توسط گروه‌هایی از کارشناسان محیط زیست انجام می‌شود، البته در کشور این سرشماری از آبان تا آذر بر اساس شرایط هر استان اجرا خواهد شد.

وی افزود: در این برنامه وحوش علف‌خوار و پستانداران شامل کل و بز، قوچ و میش و آهو سرشماری می‌شوند.

الوندی اضافه کرد: جانوران گوشت‌خوار مشمول این سرشماری نیستند زیرا در سرشماری از مشاهده مستقیم استفاده می‌شود که برای حیوانات گوشت‌خوار امکان‌پذیر نیست، برای این نوع از جانوران برآورد جمعیت صورت می‌گیرد.

وی اظهار داشت: با توجه به شرایط همه‌گیری ویروس کرونا، سرشماری امسال با رعایت پروتکل‌ها انجام می‌شود که این مساله شرایط را سخت‌تر کرده است.

الوندی سرشماری را یکی از روش‌های به دست آوردن اطلاعات برای مدیریت و حفاظت حیات وحش منطقه عنوان کرد و گفت: با جمع آوری و تفسیر اطلاعات می‌توانیم به افزایش و کاهش جمعیت حیات وحش، محل تجمع جمعیت‌ها، زیستگاه‌های حساس و آبشخورها و... پی ببریم.

بر اساس این گزارش، سرشماری سالانه حیات وحش با هدف شناسایی گونه‌ها و همچنین تنوع گونه و تراکم آنها انجام می‌شود.

به گفته مولا معاون محیط زیست طبیعی حفاظت محیط زیست خوزستان، در سرشماری پارسال ۹۸۹ راس از چهارپایان شاخص خوزستان سرشماری شد که نسبت به سال ۹۷ افزایش یافته بود.

آمار چهارپایان شاخص خوزستان در سرشماری سال ۹۴، ۶۸۴ راس و در سرشماری سال ۹۵، ۸۰۰ راس اعلام شده بود.

