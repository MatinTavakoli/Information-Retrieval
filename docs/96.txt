صادق نیسی گمراوی یکشنبه در گفت و گو با خبرنگار ایرنا بیان کرد: مدرسه سازی چون در راه خدمت به علم و دانش است اهمیت خاصی دارد، همانطور که برای ساخت حسینیه و یا موارد زیادی کمک می‌شود برای ساخت مدرسه و حمایت از دانش آموزان نیز باید کمک شود.

وی گفت: تراکم جمعیت در ناحیه یک اهواز بسیار بالا است و شهرک‌های جدید مسکونی در مناطق این حوزه آموزشی ساخته شده است که نیاز به مدرسه دارند، در۲سال اخیر تلاش بسیاری کردم که نظر نیکوکاران را برای ساخت مدرسه در این ناحیه جلب کنم و موفق هم بودم.

مدیرآموزش و پرورش ناحیه یک اهواز گفت: دربازدیدهایی که از مناطق مختلف این ناحیه داشتم دانش‌آموزانی را می دیدم که به دلیل نداشتن مدرسه در منطقه خود مسافت‌های طولانی را برای حضور بر سر کلاس درس طی می‌کنند و دیدن این کمبودها انگیزه من را برای جلب نیکوکاران جهت ساخت مدرسه در این منطقه بیشتر می‌کرد.

نیسی گمراوی افزود: در کنار مشاهده تمامی این کمبودها، ذوق و شوقی که خیران برای ساخت مدرسه دارند نیز من را ترغیب کرد که در امر مقدس مدرسه سازی ورود کنم و امید است با کمک خداوند بتوانم در این راه باقی بمانم.

وی افزود: قرار است با سهم ارث خود یک دبستان سه کلاسه در منطقه کوی مجاهد اهواز با همکاری اداره کل نوسازی، توسعه و تجهیز مدارس خوزستان ساخته شود، هزینه ساخت این مدرسه ۶میلیارد ریال برآورد شده است.

ساخت ۲۰ مدرسه خیرساز در ناحیه یک آموزشی اهواز

نیسی گمراوی ادامه داد: در ۲ سال اخیر تلاش بسیاری برای جذب خیران مدرسه ساز در این ناحیه آموزشی داشتم و خوشبختانه ۲۰ مدرسه در این ناحیه در این مدت با همکاری نیکوکاران ساخته شد.